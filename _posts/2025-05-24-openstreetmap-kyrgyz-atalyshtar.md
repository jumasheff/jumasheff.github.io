---
layout: post
title:  "OpenStreetMap'те объектилерге кыргызча аталыш кошобуз"
date:   2025-05-24 22:24:00 +0600
categories: tutorial map osm
author: murat
toc: false
comments: false
media_subpath: 
---
Бул жетектеме (туториал) OpenStreetMap (OSM) картасындагы ар кандай объектилерге (мисалы, көчөлөр, мекемелер, ж.б.) кыргызча аталыштарды кантип кошууну көрсөтөт.

### 1-кадам. Катталуу.

Браузерден <https://www.openstreetmap.org> сайтын ачабыз, оң бурчтагы Sign Up баскычын басабыз, ачылган беттин төмөн жагындагы сүрөтчөлөрдүн арасынан бир вариантты тандап, катталууну тездетебиз, мисалы Google аркылуу кирип. Кааласаңыз классикалык эмейл/сырсөз ыкмасы менен деле каттала берсеңиз болот.
![img-description](/assets/img/2025-05/osm-signup.png)
_OSM'ге катталуу_

Катталып, киргенден киийн, жогорку тилке мындай болуп калат:
![img-description](/assets/img/2025-05/osm-logged-in-top-bar.png)
_Башкы тилке_

### 2-кадам. Керектүү объектини табуу

Сайттын жогорку сол бурчундагы Search деген издөө көзөнөгүн колдонуп, кыргызчалай турган объектини издейбиз. Мисалы, "Республиканская клиническая инфекционная больница" деген объектини издейбиз.
![img-description](/assets/img/2025-05/osm-republican-clinic-search.png)
_Объектини издөө жана анын натыйжасы_

_Nominatim_ деген жазуунун төмөн жагынданы издөө натыйжасын бир чертебиз. Ошондо биз тандаган объекти белгиленип калганын байкайбыз. Төмөнкү скриншоттун орто жагын карасаңыз, анда клиника кызгылт-саргыч сызык менен белгиленип калды. Демек бул объектини түзөп баштасак болот.
![img-description](/assets/img/2025-05/osm-object-centered.png)
_Объектинин берилиштерин өзгөртүүгө даярдануу_

### 3-кадам. Объектинин берилиштерин жаңыртуу

Объектинин аталышын түзөтүү үчүн башкы тилкедеги `OpenStreetMap` деген жазуунун оң жагындагы `Edit` атуу баскычын басабыз. Баскан соң төмөнкүдөй бет ачылат.
![img-description](/assets/img/2025-05/osm-edit-view-beginning.png)
_Объектини түзөп баштоо_

Эч нерсеге тийбей туруп, `Tags` бөлүмүндөгү объектиге тиешелүү берилиштер таблицасына барабыз, `+` баскычын басабыз, `name:ru` деген жаңы ачкыч-ат кошобуз, анын тушуна учурдагы аталышты көчүрүп келип, салып коёбуз. Эмнеге? Анткени азыркы аты орусча да, ал эми `name` деген объектинин аталышына кыргызчасын кийинки кадамда жазабыз.
![img-description](/assets/img/2025-05/osm-edit-add-name-ru.png)
_name:ru сабын кошобуз_

Эми кыргызча аталышын табышыбыз керек. [Википедиядагы макалага](https://ky.wikipedia.org/wiki/%D0%A0%D0%B5%D1%81%D0%BF%D1%83%D0%B1%D0%BB%D0%B8%D0%BA%D0%B0%D0%BB%D1%8B%D0%BA_%D0%B6%D1%83%D0%B3%D1%83%D1%88%D1%82%D1%83%D1%83_%D0%BE%D0%BE%D1%80%D1%83%D0%BB%D0%B0%D1%80_%D0%BA%D0%BB%D0%B8%D0%BD%D0%B8%D0%BA%D0%B0%D0%BB%D1%8B%D0%BA_%D0%BE%D0%BE%D1%80%D1%83%D0%BA%D0%B0%D0%BD%D0%B0%D1%81%D1%8B) таянсак, анда бул клиниканын кыргызча аталышы `Республикалык жугуштуу оорулар клиникалык ооруканасы` экен. Макала "Кыргызстан улуттук энциклопедиясынын" негизинде жазылгандыктан, бул аталыш туура деп кабыл алууну чечтим. Эми аны `name` талаасына кошобуз.
![img-description](/assets/img/2025-05/osm-edit-view-apply-kyrgyz-name.png)
_name сабына кыргызча аталышты кошобуз_

### 4-кадам. Өзгөрүүлөрдү сактоо
Эми өзгөртүүлөрүбүздү сактоо убактысы келди. Ал үчүн экрандын жогорку оң жагындагы `Save` баскычын басабыз.
![img-description](/assets/img/2025-05/osm-edit-view-top-bar.png)
_Save баскычы жогорку тилкенин оң бурчунда_

Сактоо баскычын баскандан кийин өзгөрүүлөр тууралуу маалымат жазышыбыз керек болот. Мен `Applied Kyrgyz name by default` (Кыргыз тилиндеги аталышын баштапкы кылып койдум) деп жаздым.
![img-description](/assets/img/2025-05/osm-edit-view-changeset-comment.png)
_Өзгөрүүлөр тууралуу кыскача маалымат ушул жакка жазылат_

Комментарий жазган соң `Upload` баскычын басабыз.

### 5-кадам. Натыйжа

Сактап койгон соң, объектинин кыргызча аты менен издеп тапсак болот. Ап-бали! Максатыбызга жеттик окшойт. Бир гана нерсе: издөө натыйжасында жана картадагы объектиде аталыштары орусча бойдон калды. Менимче бул кеште калган эски маалымат колдонулуп жаткандыктан болуп жатат. Эч нерсе эмес. Жакында аталышы кыргызча болуп калат. 
![img-description](/assets/img/2025-05/osm-edit-search-result.png)
_Эми объектини кыргызча аты боюнча издеп тапсак болот_

Эми `Nominatim` дегендин астындагы шилтеме аркылуу өтүп, таблицаны бир текшерип коёбуз.
![img-description](/assets/img/2025-05/osm-check-changes.png)
_Натыйжаларын текшеребиз_

Баары жайында!